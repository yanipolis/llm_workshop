article subject;content;link
Familiefar dræbt foran sit hus: Nu melder politiet ud;"Efter at have efterforsket et drab begået torsdag aften i Randers, hvor en 30-årig mand døde efter at være blevet stukket med kniv, er politiets formodning om, at en 31-årig mand står bag drabet, blevet bestyrket. Det fortæller vicepolitiinspektør Flemming Nørgaard fra Østjyllands Politi til TV 2 Østjylland. Den 31-årige blev anholdt torsdag aften. Fredag blev han efter et grundlovsforhør varetægtsfængslet i fire uger sigtet for drabet.
»Vores tekniske beviser og andre beviser i sagen har gjort, at mistankegrundlaget i sagen er blevet styrket siden grundlovsforhøret fredag.«
»Det vil jeg gerne sige også for, at borgerne i området kan føle sig trygge ved, at den mand, vi har sigtet, er varetægtsfængslet,« siger Flemming Nørgaard til mediet. Drabet skete på en villavej i Randers.Randers Amtsavis har skrevet, at ifølge avisens oplysninger var den 31-årige i gang med et indbrud, men gerningsmanden blev overrasket af den 30-årige. Østjyllands Politi har dog hverken villet be- eller afkræfte de oplysninger.Den 31-årige blev anholdt på en tankstation nær gerningsstedet, hvor han ifølge politiet udviste mistænkelig adfærd.
Politiet har også oplyst, at manden var i besiddelse af genstande, der forbandt ham med gerningsstedet.";https://lokalavisen.dk/112/ECE16921124/familiefar-draebt-foran-sit-hus-nu-melder-politiet-ud/
Intern ballade: EU-Parlamentet på vej mod at lægge sag an mod EU-kommissionen om Ungarn-støtte;"EU-Parlamentet er på vej til at lægge sag an mod EU-Kommissionen for at frigive indefrosne midler til Ungarn.
Det er konklusionen, efter at et stort flertal i EU-Parlamentets retsudvalg mandag aften stemte for et sagsanlæg.
Seksten medlemmer stemte ifølge det tyske nyhedsbureau dpa for søgsmålet. Et medlem stemte imod, og der var ingen, der undlod at stemme.
Udvalgets beslutning er så klar, at det ifølge dpa’s kilder nu er sikkert, at EU-Parlamentets formand, Roberta Metsola, vil bede parlamentets juridiske tjeneste om at indgive søgsmålet.Det vil være opsigtsvækkende, hvis en EU-institution på den måde sagsøger en anden. Men det er et nødvendigt skridt, mener Morten Løkkegaard, der er medlem af EU-Parlamentet for Venstre.
»Skal fællesskabet overleve, er det afgørende, at medlemslande følger fælles regler. Derfor bakker jeg op om retssagen mod EU-Kommissionen«, siger Morten Løkkegaard.
Afstemningen i parlamentets retsudvalg kom efter et bittert opgør, hvor flere politiske grupper i EU-Parlamentet har fremført hård kritik af EU-Kommissionen.
Sagen tog sin begyndelse i december. Her stod EU-landenes stats- og regeringschefer over for et vigtigt EU-topmøde.
På topmødet håbede EU-landenes ledere at sige ja til optagelsesforhandlinger med Ukraine.Det vurderede mange EU-lande som afgørende for at sende et stærkt signal om opbakning til det krigshærgede land forud for to-årsdagen for den russiske invasion den 24. februar.
Ungarns blokade
Et land blokerede imidlertid for ja til Ukraine. Ungarns premierminister, Viktor Orbán, havde forud for topmødet gjort det klart, at han ville nedlægge veto.
Derfor vakte det opsigt, da EU-Kommissionen dagen før topmødet frigav omkring 10 milliarder euro til Ungarn.
Pengene havde længe været indefrosne, fordi EU-Kommissionen ikke mente, at Ungarn levede op til EU’s retsstatsprincipper. Det er et krav for at kunne modtage pengene.
Dagen før det vigtige EU-topmøde kom EU-Kommissionen imidlertid frem til, at Ungarn nu levede op til principperne. Derfor frigav man pengene med den begrundelse.
Beslutningen førte dog til hård kritik fra flere partier i EU-Parlamentet. De mente ikke, at Ungarn levede op til principperne. Og at pengene derfor uberettiget var frigivet. Formentlig for at påvirke Orbán til at sige ja til Ukraine på topmødet.
»Lige siden kommissionsformand Ursula von der Leyen gav efter for Ungarns premierminister Orbán, har der været behov for at vise, at EU ikke lader sig afpresse af illiberale ledere som ham«, siger Morten Løkkegaard:
»Det er på høje tide, at EU tager et opgør med Orbán, der blokerer vigtig EU-lovgivning«.
EU-Kommissionen har dog på sin side forsvaret sig med, at beslutningen var korrekt på baggrund af de reformer, Ungarn havde gennemført.
Samt at det var et tilfældigt kalendersammentræf, at beslutningen blev truffet dagen før EU-topmødet.";https://politiken.dk/internationalt/art9805150/EU-Parlamentet-p%C3%A5-vej-mod-at-l%C3%A6gge-sag-an-mod-EU-kommissionen-om-Ungarn-st%C3%B8tte
Regeringen lukker døren til drøftelser om kongehusets budget;"Regeringen kommer ikke til at inddrage resten af Folketinget i forhandlinger med kongehuset om kong Frederiks civilliste og dermed kongehusets fremtidige økonomi. Det fremgår af et folketingssvar fra finansminister Nicolai Wammen (S) til De Radikales finansordfører, Samira Nawa.
»Folketinget vil få lejlighed til at drøfte indholdet i lovforslagene i forbindelse med lovbehandlingen. Der er ikke planer om at indkalde Folketingets partier til forudgående drøftelser af lovforslagene forud for fremsættelsen heraf«, lyder det fra Wammen.
Civilliste betegner den statslige ydelse til kongehuset. Den omfatter apanagen, som er det årlige beløb til kongehuset på finansloven, men også kongehusets ret til palæer, slotte og jagtret i statsskovene.
Ifølge regeringens opdaterede lovprogram fra marts, forventes statsminister Mette Frederiksen (S) i første halvdel af april at fremsætte tre lovforslag. Et lovforslag om kong Frederiks civilliste samt lovforslag om årpenge til henholdsvis kronprins Christian og dronning Margrethe.
Radikale ærgrer sig
At regeringen ikke vil inddrage Folketinget i drøftelser om lovforslagene inden de fremsættes, ærgrer Samira Nawa. For det »er ikke hverdagskost«, at en ny civilliste skal udformes.
»Det er nogen og 50 år siden, at man senest skulle lave sådan en«, siger Samira Nawa.
Hun mener, det havde »klædt regeringen« af hensyn til »åbenhed og gennemsigtighed« at indkalde til drøftelser, før lovforslagene fremsættes – også selv om der er tale om en flertalsregering, der ikke er afhængig af andre partiers stemmer:
»Ligesom vi går til alle mulige andre forhandlinger og påvirker dem bedst muligt, så synes jeg da også, det havde været fint at kunne gøre det samme her«.
»Det er som sagt en økonomisk post, der ikke er til diskussion hverken hvert eller hver 10. år«, siger Samira Nawa.
Inden tronskiftet blev der på finansloven for 2024 afsat 123,7 millioner kroner til kongehuset og en række medlemmer af kongefamilien. Kongehuset står dog til at få flere ressourcer efter tronskiftet, så det kan »udvikle sig og være et aktiv for Danmark«. Det er regeringen »helt indstillet« på, lød det fra Nicolai Wammen allerede to dage før dronning Margrethes abdikation 14. januar.
";https://politiken.dk/danmark/art9804950/Regeringen-lukker-d%C3%B8ren-til-dr%C3%B8ftelser-om-kongehusets-budget
EU vil indlede forhandlinger med Bosnien om optagelse;"EU-Kommissionen vil anbefale, at EU indleder optagelsesforhandlinger med Bosnien-Hercegovina, oplyser Ursula von der Leyen ifølge Reuters.
»Bosnien-Hercegovina viser, at det kan leve op til kriterierne for medlemskab og til borgernes ønske om at blive en del af vores familie«, siger von der Leyen.
Det er nu op til EU’s medlemslande at beslutte, om man vil følge indstillingen. Men anbefalingen er et vigtigt skridt på vejen for Bosnien-Hercegovina. Den kommer i forlængelse af, at EU i december 2022 besluttede at tildele Bosnien-Hercegovina status som EU-kandidatland.Siden da har landet gjort så store fremskridt, at EU-Kommissionen nu anbefaler EU’s stats- og regeringsledere at tage det næste skridt ved at sige ja til formelle optagelsesforhandlinger.
»I dag fremlægger EU-Kommissionen en fremskridtsrapport om Bosnien-Hercegovina. Den konkluderer klart, at siden Bosnien-Hercegovina fik kandidatstatus, har landet gjort kæmpe fremskridt. Der er sket flere fremskridt det seneste år end i de forgangne 10 år«, siger Ursula von der Leyen.
Hun fremhæver blandt andet, at Bosnien-Hercegovina har »tilpasset sig« EU’s udenrigspolitik »fuldstændigt«. »Det er essentielt i den nuværende situation med geopolitiske spændinger«, siger Ursula von der Leyen.
Stadig lang vej til optagelse
EU har i de seneste måneder været præget af bitre opgør med Ungarn om linjen i forhold til Ukraine, når det gælder våben, økonomisk støtte og optagelsesforhandlinger. Men det vil altså ifølge Ursula von der Leyen ikke være tilfældet med Bosnien-Hercegovina, hvis landet på sigt kommer med i EU.
Derudover er landet ifølge Ursula von der Leyen i gang med at vedtage vigtig lovgivning for at bekæmpe hvidvask og terrorfinansiering. Hun fremhæver desuden, at landet gør en stor indsats for at forsone parterne efter den etniske borgerkrig i 1990’erne.
»Justitsministeriet i Bosnien-Hercegovina vil inkludere afgørelser fra den internationale domstol i forhold til forbrydelser i det tidligere Jugoslavien. Og i forhold til dialog og forsoning har man netop nedsat et nyt udvalg, som skal arbejde med det«, siger von der Leyen.
Trods fremskridtene er der fortsat lang vej til EU-medlemskab for det lille land på Vestbalkan. Hvis EU-landene siger ja til optagelsesforhandlinger, så ventes selve forhandlingerne at tage lang tid. Derfor vil der formentlig endnu gå en årrække, før Bosnien-Hercegovina måske kan komme med i EU.
»Der er behov for yderligere fremskridt, inden de kan være en del af unionen, men landet har virkeligt vist, at man ønsker at komme med i EU. Og man lever op til en række elementer i medlemskabskriterierne«, siger Ursula von der Leyen.";https://politiken.dk/internationalt/art9804556/EU-vil-indlede-forhandlinger-med-Bosnien-om-optagelse
Mærsk hyrer rådgivere til at kigge på muligt milliardopkøb;"I begyndelsen af februar luftede Mærsks topchef, Vincent Clerc, sin interesse for at købe den tyske speditør DB Schenker.
Nu har den danske rederigigant taget et konkret skridt for at finde ud af, om et eventuelt opkøb giver mening.
Mærsk har hyret rådgivere, som skal gøre selskabet klogere. Det skriver Børsen.
- Når du kigger på det, bliver du nødt til at gøre det rigtigt. Det vil sige, at vi får den assistance og den hjælp, der er behov for til at køre en god proces, siger Vincent Clerc til avisen.
Mærsk-ledelsen har i flere år været afvisende, når snakken gik på et muligt opkøb af en speditør. Men det har altså ændret sig.
Det er vigtigt for Vincent Clerc at kunne kigge tilbage og sige, at man tog den rigtige beslutning - hvad end den bliver.
Rederiet er ikke det eneste danske selskab, der har meldt sig på banen som en mulig overtager.
Transportselskabet DSV er tidligere blevet anset som favorit til at opkøbe den tyske konkurrent.
Børsen skrev for to uger siden, at DSV har hyret de to storbanker HSBC og BNP Paribas til at rådgive om, hvordan et bud på tyske DB Schenker kan se ud.
Det skrev avisen efter at have talt med flere anonyme kilder ""tæt på den hemmelige proces"".
Rygterne har længe svirret om DSV 's interesse i den tyske konkurrent, der kan ende med at koste på den anden side af 100 milliarder kroner, skriver avisen.
Det vil i så fald være danmarkshistoriens største opløb.
DSV har ikke ønsket at forholde sig til oplysningerne, da man har den politik, at eventuelle opkøbsaktiviteter ikke kommenteres.
Det er det statslige tyske jernbaneselskab Deutsche Bahn, som ejer DB Schenker. Sidstnævnte er lige nu verdens fjerdestørste transport- og logistikvirksomhed.
Det danske selskab er en plads foran, men et eventuelt opkøb vil bringe DSV helt op på førstepladsen i branchen. Og der vil i så fald være langt ned til nummer to.";https://www.berlingske.dk/business/maersk-hyrer-raadgivere-til-at-kigge-paa-muligt-milliardopkoeb
Norges kong Harald har fået indopereret en pacemaker;"Norges kong Harald har tirsdag fået indopereret en pacemaker.
Han har det godt efter operationen, oplyser det norske kongehus i en kortfattet udtalelse på sin hjemmeside.
Efter operationen skal 87-årige kong Harald være indlagt nogle dage.
Han er indlagt på Rigshospitalet i Norges hovedstad, Oslo.
Under en ferie i slutningen af februar i Malaysia blev kong Harald syg og indlagt på et hospital. Han viste sig at være ramt af en infektion.
Inden hjemrejsen til Norge fik han indopereret en midlertidig pacemaker, som skulle gøre rejsen mere sikker for kongen.
Den midlertidige pacemaker er så tirsdag blevet udskiftet med en permanent.
En pacemaker er en lille elektronisk enhed, der normaliserer hjerterytmen hos personer, som typisk har for lav hjertefrekvens.
Den 6. marts udsendte kong Harald og hans hustru, dronning Sonja, en pressemeddelelse, hvor de takkede den norske befolkning for opmærksomheden i forbindelse med kongens sygdom.
- Vi føler et stort behov for at takke for al omsorg, hjælp og støtte i forbindelse med, at kongen blev syg på vores ferie i Malaysia.
- Vi har mærket varmen strømme fra det norske folk i denne tid. Det store engagement har rørt og styrket os. Tusind tak til alle for den omsorg, som I har vist os i familien, lød det fra kongeparret.
Også tidligere i år har kong Harald været sygemeldt.
31. januar blev han sygemeldt med en luftvejsinfektion, og tidligt i februar vendte han tilbage til pligterne.
Kong Harald har de seneste år flere gange haft problemer med helbredet.
Han har siddet på tronen siden 1991. Han og dronning Sonja har to børn - kronprins Haakon og prinsesse Märtha Louise.";https://www.berlingske.dk/internationalt/norges-kong-harald-har-faaet-indopereret-en-pacemaker
Regeringen sætter millioner af til at lukke Pusher Street;"Regeringen vil afsætte 14,3 millioner kroner til første fase af en forandringsplan for Pusher Street på Christiania.
Planen skal være med til at ændre det fysiske miljø i og omkring området.
Regeringen bidrager, under forudsætning af at også Københavns Kommune og Fonden Fristaden Christiania lægger penge i projektet.
Det skriver Social-, Bolig- og Ældreministeriet i en pressemeddelelse.
En fysisk forandring af området er ""afgørende"" for at lykkes med en permanent lukning af Pusher Street. Det udtaler justitsminister Peter Hummelgaard (S) i pressemeddelelsen.
- Regeringen er klar – både med politiske tiltag og nu også med økonomisk opbakning.
- Så snart Københavns Kommune og Christiania er klar, kan vi sætte gang i forandringen af området og få lukket Pusher Street én gang for alle, lyder det.
Ældreminister Mette Kierkgaard (M) har ""store forventninger til"", at Christiania og Københavns Kommune beslutter at være med til at finansiere projektet.
I sidste uge traf Christiania beslutning om at ville anmode Københavns Kommune om penge til at finansiere de fysiske ændringer.
Det blev besluttet på et fællesmøde torsdag, skrev TV 2 Kosmopol.
- Vi har ikke særlig mange penge på kistebunden, og Københavns Kommune har givet udtryk for, at de vil hjælpe, sagde talsperson for christianit-initiativet ""Nok er nok"", siger Klaus Danzer til Kosmopol.
- Der er en positiv stemning hos alle parter om, at det kan lykkes. Jeg regner med, at vi får en pose penge, så vi kan gennemføre de her ændringer, som vi snakker om, siger Klaus Danzer.
Københavns Kommune har indtil videre afsat to millioner kroner, fortæller overborgmester Sophie Hæstorp Andersen (S).
- De penge er blandt andet gået til at hjælpe christianitterne med, at der er faglighed bag de planer, der er lagt frem.
- Nu skal vi realisere de planer i fællesskab.
Hun kalder det en ""en kæmpe gave til hele København"", at staten nu leverer et beløb på 14,3 millioner kroner.
- Det er min forventning, at vi også vil finde et tilsvarende beløb i den kommende tid, så vi kan gå i gang med planerne for at omdanne og lukke Pusher Street permanent, siger overborgmesteren.
Hun håber, at første fase af planen kan gå i gang ""hurtigst muligt"".
- På kort sigt skal vi grave Pusher Street op og sætte gang i de dele af planen, der ligger ligefor. På længere sigt har christianitterne også planer for, hvordan man bygger ting, der gør Christiania til et kreativt område.
- Nogle af de planer er der ikke fuld finansiering for endnu, men det må vi arbejde sammen om. Måske der også er fonde, der vil være med, men det er for tidligt, hvordan fase to og videre skal finansieres.
I januar sagde Peter Hummelgaard, at Pusher Street vil blive permanent lukket i løbet af 2024.";https://www.berlingske.dk/politik/regeringen-saetter-millioner-af-til-at-lukke-pusher-street
Dansk psykolog overvejer at opgive rolle i Metas ekspertgruppe: 'Jeg har fundet ud af, hvor lidt der bliver lyttet';"Lotte Rubæk sagde oprindeligt ja til at træde ind i Facebook og Instagram-ejer Metas ekspertgruppe, for at være med til at ændre techgiganten indefra.
Som psykolog og leder af 'Team for selvskade' i børne- og ungdomspsykiatrien i Region Hovedstaden har hun nemlig med egne øjne set, hvilken skadelig påvirkning de sociale mediers algoritmer kan have på børn og unges trivsel. Derfor har hun igennem lang tid været kritisk overfor techgiganterne.
- Så da jeg blev spurgt, om jeg ville være med til at forbedre sikkerheden for børn og unge, ville jeg gribe den chance, og ikke bare kritisere udefra og pege fingre, siger Lotte Rubæk. Til navn eller gavn?
Siden 2020 har den danske psykolog siddet med i Metas globale ekspertgruppe for selvskade, spiseforstyrrelser og selvmord sammen med kloge hoveder fra hele verden.
Formålet er at trække på eksperternes erfaring, så Metas platforme Facebook og Instagram kan gøres mere sikre for børn og unge.
I praksis går det meste af mødetiden dog med, at Metas medarbejdere holder præsentationer, mens eksperterne må lytte, fortæller Lotte Rubæk. Det efterlader meget lidt tid for medlemmerne til at komme med inputs.
Som ekspertgruppe skal I vel være dem, der kommer med råd til Meta. Det er måske ikke sådan, det foregår?
Men efter tre år som medlemmer er det uklart for hende, om Meta overhovedet lytter til hende og de andre eksperters anbefalinger.
Skadeligt indhold florerer i hvert fald stadig på platformene.
En Epinions-undersøgelse lavet for DR Ultra Nyt viser tre ud af fire børn mellem 9 og 14 år har set ubehageligt indhold på nettet og sociale medier.
Det er for eksempel ucensurerede videoer med vold, lemlæstelser og selvmord og skaber mistrivsel, utryghed og somme tider traumer blandt børn, lyder det fra eksperter, DR har talt med. Til navn eller gavn?
Siden 2020 har den danske psykolog siddet med i Metas globale ekspertgruppe for selvskade, spiseforstyrrelser og selvmord sammen med kloge hoveder fra hele verden.
Formålet er at trække på eksperternes erfaring, så Metas platforme Facebook og Instagram kan gøres mere sikre for børn og unge.
I praksis går det meste af mødetiden dog med, at Metas medarbejdere holder præsentationer, mens eksperterne må lytte, fortæller Lotte Rubæk. Det efterlader meget lidt tid for medlemmerne til at komme med inputs.
Som ekspertgruppe skal I vel være dem, der kommer med råd til Meta. Det er måske ikke sådan, det foregår? - Nej, ikke i praksis. Der er mere vægt på, at de præsenterer tiltag, og at vi kan komme med korte indspark. Det er meget ugennemsigtigt, hvordan og om det overhovedet bliver taget til efterretning, siger hun og tilføjer:
- Jeg er meget i tvivl om, om ekspertgruppen mere er der af navn end af gavn.
Techgiganternes profitjagt
Lotte Rubæk oplever, Meta tager børn og unges sikkerhed seriøst i kommunikationen udadtil, men at det halter, når det gælder om at prioritere det højest i praksis.
- Mit indtryk er, at de vægter profit over børn og unges ve og vel, siger hun.
Derfor lever hendes grundskepsis mod techgiganten videre, efter at have været en del af Metas ekspertgruppe i tre år.
- Jeg har fundet ud af, hvor lidt der bliver lyttet til eksperterne.
Meta har strammet op hist og her, understreger hun. For eksempel kan man ikke længere søge på hashtags som selvskade og spiseforstyrrelser.
Men det kommer børn og unge let uden om ved at finde på alternative søgeord i stedet, og derfor har tiltaget ikke virket efter hensigten, vurderer lederen af 'Team for selvskade'.
- Jeg har til gode at se, hvad man gør som det næste for reelt at begrænse skadeligt indhold på platformene.
Har du lyst til at fortsætte dit arbejde i ekspertgruppen?
- Det har jeg været meget i tvivl om. Jeg vil gerne have indsigt i, hvad der er på tegnebrættet og give mit besyv med. Samtidig har jeg ikke lyst til at være med i en gruppe, der mere er der for syns skyld end for reelle forbedringer for børn og unge, siger hun.
I Lotte Rubæks optik har techgiganterne rig mulighed for at forbedre sikkerheden på deres populære platforme på eget initiativ i stedet for at vente på mere regulering at rette ind efter.
Hun foreslår konkret:

1
Mere åbenhed om hvordan algoritmerne virker

2
Bøder, hvis skadeligt indhold ikke bliver fjernet

3
Reelle aldersverifikationer, der rent faktisk holder mindreårige ude
- Lige nu kan man bare lyve sig ældre, siger hun i DR's nyhedspodcast Tiden.
Forældre skal vågne op
DR har forelagt Lotte Rubæks kritik for Meta, som ikke har ønsket at kommentere på det.
På baggrund af DR's dokumentar 'Alene hjemme på skærmen' har DR forelagt Meta en mere generel kritik af det skadelige indhold på dets platforme.
Meta svarer, at børn under 13 år som udgangspunkt ikke bør være på Metas platforme, at man ikke har interesse i at have skadeligt indhold liggende på platformene, at man gør alt for at fjerne det, og at Meta ikke vægter profit over børn og unges sikkerhed.
Meta siger, at de gør alt, hvad de kan, og arbejder hårdt for at fjerne skadeligt indhold.
- Det gør de formentlig også ud fra det omfang, de har besluttet at prioritere sikkerheden, og ud fra det antal moderatorer de har valgt at ansætte. Vi kan desværre stadig se, at indholdet er der, svarer Lotte Rubæk i Tiden.
De har en aldersgrænse på 13 år. Er det ikke også forældrens ansvar?
- Jeg tror, vi forældre skal til at vågne lidt op og indse, at vi har et ansvar for vores børn, uanset om de er på den analoge eller digitale legeplads.
Få indblik i, hvor voldsomt indhold børn og unge støder på på nettet i dokumentaren 'Alene hjemme på nettet' på DRTV. Den er egnet for voksne, men uegnet for børn.";https://www.dr.dk/nyheder/indland/alenehjemme/dansk-psykolog-overvejer-opgive-rolle-i-metas-ekspertgruppe-jeg-har
Zelenskyj taler om den bedste situation i måneder ved fronten - men soldaterne oplever en anden virkelighed;"Der er forskel på, hvordan man ser krigens gang, alt efter om det er i Ukraines hovedstad Kyiv eller ved fronten på slagmarken.
Den ukrainske præsident, Volodymyr Zelenskyj, sagde i aftes til den franske tv-station BFM, at man har ""stoppet russerne"", og at situationen ved fronten er ""den bedste i tre måneder"".
- Russiske mordere bevæger sig ikke længere ind i Europa, fordi de bliver holdt tilbage af ukrainere med våben i hænderne, sagde Zelenskyj. Men de ukrainske soldater har ikke helt den samme opfattelse. Det fortæller DR's Europakorrespondent, Anna Gaarslev, der de seneste dage har mødt og talt med ukrainske soldater ved fronten.

- Soldaterne i den artillerienhed, jeg mødte for få dage siden, møder Zelenskyjs udmelding med et lidt skævt smil. De opfatter det som et politisk signal og ønsketænkning frem for en afspejling af den virkelighed, soldaterne befinder sig i. For tværtimod har de oplevelsen af, at de stadig mangler ammunition, udstyr og evnen til at rykke frem, siger hun.

Situationen kan hurtigt ændre sig
Ifølge præsidenten er situationen ved fronten den bedste i tre måneder, fordi man har forbedret de strategiske positioner.

Derudover fremhæver Zelenskyj i interviewet i går den ukrainske hærs succes med at nedskyde russiske fly og angreb på mål omkring Sortehavet ved Krim-halvøen.

Han understreger dog, at situationen kan ændre sig hurtigt, hvis ikke der kommer nye forsyninger til de ukrainske soldater på slagmarken.

- Vi har haft udfordringer på grund af mangel på artillerigranater, russernes langtrækkende våben og en øget intensitet i russiske droneangreb, sagde Zelenskyj.
Og det er netop manglen på udstyr og ammunition, der fylder ved fronten.
10.000 russiske granater mod 2.000 ukrainske
Europakorrespondent Anna Gaarslev besøgte et af de lagre med ammunition, som ukrainerne bruger. Og der havde de kun en femtedel af den mængde ammunition, de skulle bruge på en almindelig dag.Derfor er det en meget anderledes stemning blandt soldaterne, end da Anna Gaarslev var i Ukraine for et år siden. Her ventede ukrainerne og deres allierede på den store ukrainske modoffensiv i foråret.
- Der hørte jeg tit fra ukrainske soldater: Tak for donationerne, dem skal vi nok få brugt godt. Det her forår kommer til at vende krigen. Det, jeg møder nu, er et anstrengt smil, et dybt suk og et: Tak for hjælpen. Men vi mangler noget mere. Vi kan ikke klare os med det, vi har nu, siger Anna Gaarslev og fortsætter:
- Lige nu er det sådan, at hver gang Rusland affyrer 10.000 artillerigranater, kan Ukraine kun svare igen med 2.000. Sådan er magtforholdet nu. Og det betyder, at de ukrainske soldater er fastlåste.
Rusland melder om ukrainske angreb i nat
Noget kunne tyde på, at Ukraine forsøger sig med andre taktikker end at rykke frem på landjorden. I hvert fald hvis man tror den seneste melding fra de russiske myndigheder.
Ifølge Ruslands forsvarsministerium har landets luftforsvar i nat nedskudt 25 ukrainske droner, der både angreb omkring hovedstaden Moskva og en række regioner. Samtidig er der blevet affyret mindst syv ukrainske missiler.
Det siger det statsejede russiske nyhedsbureau Ria, skriver Reuters.
Guvernøren i regionen Nizjny Novgorod oplyste i morges, at der var brand i et oliedepot i byen Kstovo, knap 450 kilometer øst for Moskva, efter et ukrainsk angreb.
- Og som de sagde: Vi aner ikke, hvornår vi får noget mere. Så soldaterne sad i deres beskyttelsesrum, røg cigaretter og drak kaffe, mens de ventede på ordrer og nye forsyninger. Sådan er situationen mange steder langs frontlinjen, fortæller hun. Også i regionen Oryol, omkring 150 kilometer til den ukrainske grænse, var der meldinger om brand i et oliedepot.

Derudover siger guvernøren i Belgorod-regionen, at mindst syv byer er uden strøm efter ukrainske droneangreb. Og i Kursk-regionen siger guvernøren, at seks ukrainske droner blev skudt ned over regionen, skriver The Guardian.
Ukraine har endnu ikke kommenteret på russernes udmelding.";https://www.dr.dk/nyheder/udland/zelenskyj-taler-om-den-bedste-situation-i-maaneder-ved-fronten-men-soldaterne-oplever
Axelsen er dansk favorit ved All England, men i år er der mere end titlen på spil;"Verdens ældste badmintonturnering, All England, der også er en af de mest prestigefyldte, løber af stablen i denne uge, og den har normalt et kæmpe kryds i spillernes kalender.
Men i år er krydset lidt mindre. Det blegner i hvertfald i forhold til det kryds, som spillerne har sat på juli-siden af kalenderen: De Olympiske Lege.
Derfor vurderer den tidligere vinder af turneringen Peter Gade, at nogle spillere har mere i baghovedet end bare sejren, når de går på banen.
- Jeg er ikke i tvivl om, at alt er tilrettelagt efter OL, men vi har stadigvæk et stykke tid til, så nogen kan være i en fase, hvor de prøver nogle ting af og gerne vil bygge på, fortæller den tidligere badmintonspiller til DR Sporten.
- Hvis der er en skade, de kæmper med, som potentielt kan påvirke OL, så er det selvfølgelig også noget, de tænker på i kampene.
Skader fylder også hos enkelte af danskerne. Nogle af dem kæmper også stadig for at sikre deres plads til OL. Her giver All England værdifulde point, inden kvalifikationsvinduet lukker om halvanden måned.
- Så der er en del forskellige aspekter, men turneringen har stadig en kæmpe betydning, og jeg er sikker på, at alle de bedste er supergodt forberedt til det her All England, siger Peter Gade.
Herunder vurderer han vinderchancerne og formkurven for fem af de danskere deltagere: Axelsen jagter guldhattrick
Verdens nummer ét er stadig dansk, selvom Axelsen frivilligt tog en længere pause i begyndelsen af denne sæson for at komme sig helt over en skade.
Han vendte tilbage i sidste uge til French Open, hvor han overraskende tabte i anden runde. Derfor er det svært at lure den ellers så suveræne dansker, men hvis han er skadesfri, mener Peter Gade, at Viktor Axelsen er den dansker med de største vinderchancer.
- Hvis han er forholdsvis tip-top, vil jeg helt klart forvente, at han slår tilbage i den her uge. Jeg synes, at når Viktor er tæt på sit bedste, er der meget få, der kan røre ham, og så har han fået en god lodtrækning.
- Hvis der er nogle småskader, han kæmper med, vil det selvfølgelig være noget, han passer på med. Men jeg fornemmer umiddelbart, at han er klar, og så er det fuld gas fra hans side.
Modsat Axelsen har Anders Antonsen været særdeles aktiv i de første måneder af 2024.
Verdensranglisten nummer tre vandt sine to første turneringer og hold-EM, og vandt 16 kampe i træk, inden han fik årets første nederlag ved French Open. Med den form er den 26-årige dansker blandt favoritterne i herresingle.
- Jeg tror, han virkelig er fokuseret på at gøre det rigtig godt her.
- Han står dog til en hård kvartfinale, hvor han kan møde rigtig mange gode spillere. Jeg håber, at Anders får en god start på turneringen uden at bruge for mange kræfter, så tror jeg, at han kan gå rigtig langt. Han er et supergodt sted og kan slå alle for tiden. Kim Astrup og Anders Skaarup spillede deres livs bedste badminton i efteråret, hvor de vandt en håndfuld titler og VM-sølv.
Foråret har været anderledes lunkent med én finaleoptræden for den aldrende duo. Men Peter Gade tror, at All England kan være turneringen, hvor de stepper op.
- De har vist, at de til de her store lejligheder har fundet det spændingsniveau, som de skal performe på for at spille allerbedst. Jeg er sikker på, at de er godt forberedt på at lave et godt resultat.
- Så mange All Englands har de heller ikke tilbage, og jeg tror gerne, at vi vil gøre det rigtig godt. Så afhænger det lidt af, hvordan de kommer i gang med turneringen. Der er ingen tvivl om, at de har spillet og mulighederne til at lave noget rigtig stort. Duoen Alexandra Bøje og Mathias Christiansen har ikke vundet en badmintonkamp siden november. Det skyldes hovedsageligt en skade i knæet hos Mathias Christiansen.
Derfor har parret taget den med ro og spillede for første gang i år ved sidste uges French Open. Derfor skal vi heller ikke forvente meget af verdensranglistens nummer ti.
- I forhold til OL valgte de nok at tage den lange pause på et tidligt tidspunkt, så de ikke kommer for tæt på OL. Lige nu skal Mathias bare teste sig lidt.
- Parret, de tabte til i sidste uge, er et supergodt par, så der er ikke noget galt i det. Så håber man bare, at de kommer et skridt tættere på formen. Men vi kan ikke forvente, at de er på deres absolut bedste.Med en plads som verdens nummer 20 og en turneringssejr i Tyskland ligger Mia Blichfeldt forholdsvis lunt i svinget til en OL-plads. Men kun én dansk damesingle kommer med, og derfor bliver det en tæt kamp mellem Blichfeldt og Line Kjærfeldt, der er verdens nummer 23.
Det kan meget vel blive deres præstationer i England, som afgør, hvem der skal repræsentere Danmark ved OL.
- De kæmper lidt om den her OL-plads. Der kan man sige, at Mia har peaket på det helt rigtige tidspunkt. Hun lægger på i sit spil, fart, tempo og eksplosivitet. Hun har helt klart muligheden for at lave noget godt.
- Men hun står til en sjette seedet kineser i anden kamp og har en tricky første kamp, så hun skal også være i stand til gå igennem et hårdt felt fra start.
All England begynder tirsdag eftermiddag, hvor en del danskere skal i aktion";https://www.dr.dk/sporten/badminton/axelsen-er-dansk-favorit-ved-all-england-men-i-aar-er-der-mere-end-titlen-paa-spil
